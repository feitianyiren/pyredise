Μεσημέριασε και η ζέστη είναι αφόρητη, αλλά από το λόφο της Άνω Σύρου η θάλασσα φαίνεται να κρατά μιά μεγάλη υπόσχεση ανέμου. Σκέπτομαι το λυρικό ποίημα. Σαν υπόσχεση δημιουργίας ενός κοσμικού ρυθμού το σκέπτομαι· υγρή υπόσχεση, όπως όλες. Οι άνθρωποι μπαίνουν από παντού στις σκέψεις μου. Μιλούν, χειρονομούν, όλο και με κάτι καταπιάνονται· κάποτε το πετυχαίνουν, τις περισσότερες φορές δεν καταφέρνουν τίποτε. Τότε ξεσπούν ο ένας στον άλλο, με τον τρόπο που κάνει τον Έναν Άλλο ή απομακρύνονται από το δρόμο που κρατά τον Ένα Μοναδικό. Ρυθμό ζητούν· το ρυθμό που κάνει τον κόσμο, κόσμο τους. Αλλά οι άνθρωποι έχουν ασθενική σκευή, δεν μπορούν να επιβιώσουν χωρίς την ελπίδα επικράτησης πάνω σε καθετί και σε καθέναν. Οι άνθρωποι διαθέτουν μόνο έναν κατάδικό τους τρόπο επιβίωσης: να σκοτώνουν ό,τι αγαπούν ή να τραγουδούν για ό,τι αγαπούν, πράγμα που είναι το ίδιο, αν αποφασίσεις πως η επιθυμία αυτοκτονεί τη στιγμή της ικανοποίησής της.

Όμως, δίπλα στη θάλασσα, δεν παίρνονται εύκολα τέτοιες αποφάσεις. Η θάλασσα είναι το ακαθόριστο, το μακρυνό, το διαρκώς άλλο. Η θάλασσα δεν ξέρει τη μονότονη παρουσία του πεύκου, ούτε την επίμονη απελπισία του τζίτζικα. Ο δασωμένος κόρφος της γης ανατρέφει το τραγικό στοιχείο, σαν σύγκρουση με την αέναη μονοτονία του κόσμου. Ποιός θα μπορούσε να υποφέρει το τζιτζίκι, για ένα μόνο μεσημέρι, χωρίς να σκεφτεί πως ο θάνατος είναι λύτρωση από τη σκληρότητα της ύπαρξης και χωρίς να απελπιστεί για τη σκέψη αυτή; με τί μάχεται ο Οιδίποδας; με τί παλεύει ο Φιλοκτήτης; με τον ίδιο δαίμονα που μετριέται ο Ιώβ, με το ίδιο ερώτημα: "Τί μπορεί να απαιτήσει κανείς από έναν κόσμο τόσο αυτάρκη, τόσο προσηλωμένο στο ρυθμό του;" Μόνο τα παιδιά της θάλασσας τολμούν την απάντηση: "το ρυθμό του ο καθένας, για ρυθμό του κόσμου" από τον εαυτό του ο καθένας, για τον εαυτό του και τούς ομοίους του". Αυτό είναι Λυρισμός και Μοντερνισμός. Να έρθεις στη ζωή, να τραγουδήσεις όπως σου κάνει κέφι και να φύγεις. Τα υπόλοιπα θα τα βρουν οι επερχόμενοι.

*

Ο Αρχίλοχος με συνάντησε μέρα μεσημέρι· όχι στους αδιέξοδους δρόμους της πρωτεύουσας - αν και θα μπορούσε - ούτε στις πολυέξοδες απλωσιές του Αιγαίου - αν και θα το προτιμούσα. Στη διάρκεια μιάς ζωής γεμάτης παράλογους θανάτους και μοχθηρές ελπίδες, ανεπαρκείς απολαύσεις και ένθεες ακυρώσεις, γνώρισα πολλούς μαχητές. Πάλευαν - για τί άλλο - για χρήμα ή για δόξα. Επειδή δεν πόθησα ποτέ τίποτε από τα δυό, είχα την άνεση να τούς σπουδάσω. Δε διέθεταν φαντασία· ο μόνος κοσμικός ρυθμός που μπορούσαν να φανταστούν ήταν η συνεχής λειτουργία μιάς καλοκουρδισμένης μηχανής που δουλεύει γι' αυτούς. Δε διέθεταν γνώση· το μόνο είδος λογικών προτάσεων που μπορούσαν να παράγουν ήταν οι "προφανείς". Δε διέθεταν γούστο· η ομορφιά τους δεν μπορούσε να κάνει βήμα πέρα από την ομοιομορφία. Εξάλλου, ελάχιστοι ήταν πραγματικοί άντρες.

Ο Αρχίλοχος υπήρξε πραγματικός άντρας· ήξερε πότε κινδύνευε να κλάψει και πότε χρειαζόταν να σκοτώσει. Γιος ενός εύπορου Πάριου και μιάς δούλας, διέθετε το μέτρο της απερισκεψίας που χαρακτηρίζει κάθε ευφυή άνθρωπο. Μεγαλώνοντας ανάμεσα στην παράδοση του πατέρα νόμου και στην αιώνια μοντερνικότητα της μητέρας επιθυμίας, διαμόρφωσε εκείνη τη βαθιά αίσθηση ρεαλισμού που καταλογίζει την πραγματικότητα στην αντοχή της επινόησης. Όταν αποφάσισε να αντιμετωπίσει τα οικονομικά προβλήματά του, έγινε μισθοφόρος και όταν χρειάστηκε να σπαταλήσει το αίμα του άδικα στην πληρωμένη μάχη, αντέδρασε σαν εργαζόμενος: προστάτευσε την εργατική δύναμή του. Όταν αποφάσισε να παντρευτεί τη γυναίκα που αγάπησε και ο πατέρας της αρνήθηκε το γάμο, ξέσπασε σαν κτήνος κατά πάντων, οδηγώντας την οικογένεια που τον αρνήθηκε σε μαζική αυτοκτονία. Όταν αποφάσισε να ασχοληθεί με την ποίηση, επινόησε ένα νέο είδος και ανανέωσε πολλά παλαιότερα. Έγινε ο πρώτος γνήσιος λυρικός ποιητής της Ευρώπης, με τρόπο τελειωμένο, κλασικό. Όταν σκοτώθηκε στη μάχη, ο φονιάς του δεν έγινε δεκτός στον ιερό χώρο των Δελφών. Ποιός θα τολμούσε, σήμερα, να ισχυριστεί τον εαυτό του, με τόσο λαμπρά αποτελέσματα; Σκουριά, πολλή σκουριά στο λινό της ζωής μας.

Ο Αρχίλοχος με βρήκε στο εργαστήριο, μιάν ώρα απελπισμένης μέριμνας για τη μείωση του γλωσσικού πληθωρισμού που προαπαιτεί κάθε συνεπές ποιητικό προϊόν. Προσπαθούσα να κατασκευάσω ένα συμπαγές σύνολο ρυθμικών χειρονομιών, ικανό να εκχωρήσει την Ιλιάδα στην περιοχή κυριαρχίας της ποίησής μας - όπως γράφεται σήμερα, ή τουλάχιστον όπως δοκιμάζεται από μιά-δυό αποτελεσματικά εμπνευσμένες φωνές της γενιάς μου. Οι αντιστάσεις που συναντούσα σχετίζονταν κυρίως με την περίτεχνη εικονοποιία, παρά με το στόμφο των αγορεύσεων ή με τη συμβατικότητα των ποιητικών αντιστοιχιών. Όπως και να έχει, το ανεπίτρεπτο ξέσπασμα του Αχιλλέα στο πολιτικά ορθό περιβάλλον της 9ης ραψωδίας, μου πρότεινε μιάν ουσιαστική γνωριμία με δύο μεγάλους ποιητές. Ο πρώτος - από λίγο τελευταίος μεγάλος της αρχαίας φωνής - ήταν ο Γρηγόριος ο Θεολόγος. Αλλά, δε στάθηκε παρά μιά αποκάλυψη της προσωπικής μου αλήθειας: αμετανόητος εραστής της μουσικής του ορθολογικού, διάπυρος οικογενειάρχης της πολιτικής θεολογίας· ένας ρομαντικός Χριστιανός, ένας πραγματικός γνωστικός δαίμονας, κλεισμένος στον απόλυτα οργανωμένο λόγο της αρχαιότητας: πάθος και πόθος και φλόγα και ρώμη που βηματίζουν, με γοητευτικά τελετουργικές κινήσεις, προς τον αναπόφευκτο θάνατο. Ένα σκληρό πέρασμα από την εξορία που λέμε ζωή. Ο δεύτερος ποιητής - πρώτος Ευρωπαίος Λυρικός - ήταν ο Αρχίλοχος. Ο τραχύς μισθοφόρος του 7ου π.Χ. αιώνα στάθηκε στην έξοδο των λέξεών μου, οπλισμένος με απουσίες, ασάφειες, προκλητικές εικασίες, αιχμηρές σιωπές. Θα μπορούσα να μιλήσω για μιάν αποκάλυψη, αν ο Αχιλλέας δεν τον απαιτούσε ήδη, μέσω της θεσμοποιημένης φωνής του Ομήρου, δηλώνοντας προς τον Οδυσσέα:

"...καλύτερα να πω απροκάλυπτα τί σκέφτομαι και τί θα γίνει, 
για να μη σκούζετε άσκοπα από 'δώ κι από 'κει.
Θάνατο μου μυρίζει αυτός που άλλα σκέφτεται και άλλα λέει.
Άκου λοιπόν τί μου φαίνεται κατάλληλο για την περίσταση.
Ούτε ο Αγαμέμνονας, ούτε οι άλλοι Δαναοί - νομίζω - θα με πείσουν,
αφού έμαθα πια πως ο ακατάπαυστος αγώνας δεν υπήρξε ποτέ αντικείμενο τιμής. 
Ίδιο μερίδιο καρπώνεται εδώ αυτός που πολεμά 
κι αυτός που κρύβεται στην αθλιότητά του,
ίδια τιμή ο γενναίος κι ο δειλός, ίδιο θάνατο ο μαχητής κι ο λιποτάχτης.
Άλλο από πίκρες κι αγωνίες δεν έχω αποκομίσει, 
εκθέτοντας στη μάχη τη ζωή μου.
Σαν το πουλί που δίνει στα γυμνά μικρά του την τροφή, 
πριν καν προλάβει να τη δει - κακώς, γιατί κι αυτό πεινάει -
πείνασαν οι νύχτες μου τον ύπνο και λαχάνιασαν αίμα οι μέρες μου, 
σε αγώνες αντρών για την κυριαρχία γυναικών. 
Δώδεκα πόλεις θέρισαν τα καράβια μου σ' ολόκληρη τη γη,
κι έντεκα όργωσαν τα πόδια μου εδώ στην Τροία.
Πάντα αποσπούσα ό,τι πολυτιμότερο και πάντα στον Αγαμέμνονα το έδινα.
Στον Ατρείδη! να μένει εκείνος στα μετόπισθεν, κοντά στα γρήγορα καράβια,
έτοιμος για τη μοιρασιά: λίγα στους άλλους, πολλά στον εαυτό του, 
ορισμένα σε αρχηγούς και βασιλιάδες. Τα διατηρούν ακόμη.
Μόνον εμένα βρήκε να στερήσει από γυναίκα αγαπημένη.
Πάει καλά! Δικό μου πόθο ας χαίρεται. 
Όμως οι Αργείοι γιατί να πολεμούν τούς Τρώες; 
Γιατί συγκέντρωσε τόσο στρατό και τον οδήγησε εδώ, 
αν όχι για της Ελένης τα υπέροχα χτενίσματα; 
Ή μήπως από τούς θνητούς μόνον οι Ατρείδες αγαπούν τις γυναίκες τους;
Κάθε καλός και λογικός άντρας προστατεύει ό,τι αγαπάει.
Έτσι κι εγώ· την αγαπούσα με όλη την καρδιά μου 
κι ας ήτανε σοδειά του κονταριού μου.
Πρώτα μου αφαίρεσε προνόμιο, με ατίμασε και τώρα επιχειρεί να με εμπλέξει 
στο δόλο του. Δε θα με πείσει, Οδυσσέα.
Ας σκεφτεί μαζί σας πως θα βγάλει τα καράβια από την μπόρα της φωτιάς.
Η αλήθεια είναι πως κόπιασε πολλά χωρίς εμένα.
Και τείχος ύψωσε και τάφρο έσκαψε και πάσσαλους φύτεψε.
τη δολοφόνα ορμή του Έκτορα δε βλέπω να θερίζει! 
Όσο καιρό συμπολεμούσαμε, ο Έκτορας δειχνόταν εξυπνότερος
κι απέφευγε να δώσει μάχη μακριά απ' το τείχος: 
μέχρι τις Σκαιές Πύλες, το πολύ μέχρι τη βελανιδιά.
Κι όταν κάποτε έφτασε εκεί, ξέφυγε την ορμή μου την τελευταία στιγμή.
Τώρα πια δεν έχω διάθεση να πολεμήσω τον ένθεο άντρα.
Αύριο θα κάνω το ιερό χρέος μου προς το Δία και τούς άλλους θεούς,
θά φορτώσω τα καράβια, θα τα ρίξω στα νερά πρωί-πρωί,
κι αν θέλεις - λέω, αν - θα δεις πως οργώνουν
τον Ελλήσποντο οι άνδρες μου με τα κουπιά,
πως κατακτούν με προθυμία την πατρίδα των ψαριών
και πως, αν μας χαρίσει νηνεμία ο περίφημος κύριος της γης,
-πώς, λέω- σε τρεις μέρες βλέπω τούς κατάσπαρτους αγρούς της Φθίας.
Άφησα πίσω μου πολλά, όταν δυστύχησα να έρθω εδώ: 
χρυσάφι, πύρινο χαλκό, γυναίκες λυγερές και σίδερο μελαχρινό.
Ό,τι μοιράστηκα μαζί σας θα προσθέσω.
το προνόμιο που μου παρείχε όμως το πρόσβαλε·
η εξουσία του Ατρείδη Αγαμέμνονα στάθηκε ατίμωση για μένα.
Όπως τα λέω να του τα πείτε, ακούτε; Φανερά!
Ν' αγανακτήσουν οι Αχαιοί και ν' αμυνθούν,
όταν επιχειρήσει να εξαπατήσει κι άλλο Δαναό.
Γιατί είναι πάντα εξοπλισμένος με την αναίδειά του.
Μόνον εμένα δεν τολμάει ν' αντιμετωπίσει, όσο κυνικός κι αν είναι.
Δεν έχω βέβαια την παραμικρή διάθεση να κουβεντιάσω μαζί του,
πόσο μάλλον να συμπράξω σε οτιδήποτε·
μ' εξαπάτησε ήδη μιά φορά· έσφαλε. 
Δε θα του δώσω άλλην ευκαιρία να με παγιδεύσει σε λόγια. 
Φτάνει! Ας πάει να χαθεί, αφού τον τρέλανε του Δία η λογική.
Τα δώρα του σιχάματα: μιά τρίχα σε μαλλιαρό κεφάλι."
(Ιλιάδος Ι, 309-378)

 

Εδώ, ο Αχιλλέας είναι έτοιμος να "ιαμβίσει", να μιλήσει τη ζωντανή γλώσσα της οργής του, να θραύσει την αργόσυρτη διατύπωση του ηρωικού στίχου. Είναι έτοιμος να γίνει Αρχίλοχος, αλλά δυστυχώς δεν είναι ο ποιητής· δεν αποφασίζει αυτός. Από την άλλη, ο ποιητής δεν είναι ο εαυτός του· ούτε κι αυτός αποφασίζει. Αν μπορούσε να παρατήσει την αυλή του άρχοντα που διασκεδάζει, αν έβγαινε στους δρόμους και συναναστρεφόταν το πλήθος που διαθέτει την ιδιότυπη ελευθερία να πεθαίνει όπως θέλει, θα κέρδιζε τον εαυτό του και θα χάριζε στον Αχιλλέα το δικό του. Αυτό το έκανε ο Αρχίλοχος και απέσπασε την κατάδική του αθανασία. Χρησιμοποίησε μουσικές φόρμες, γλωσσικούς τύπους και θέματα γερά κατεργασμένα στο καμίνι της ζωής ανθρώπων που επειδή παλεύουν για το ίδιο το δικαίωμα τους να ζουν, δε στέκονται σε τελετουργικές αβρότητες. Δεν υπήρξε ποτέ λαϊκός ποιητής, το αντίθετο μάλιστα. Η εποχή του, ο 7ος π.Χ. αιώνας, χαρακτηρίζεται από την πορεία της μάζας προς την εξουσία. Η στενότητα του ζωτικού χώρου και η ανεπάρκεια των φυσικών πόρων έστρεψαν τις γερασμένες κοινότητες σε μεταναστευτικές επιδρομές. Οι άποικοι διαμόρφωσαν μιάν αυτόνομη νοοτροπία και ο νεοπλουτισμός τους εκφράστηκε πολιτικά με την άνοδο στην εξουσία λαϊκιστών τυράννων. Η μάζα διέχυσε τη νοοτροπία της στο δημόσιο χώρο και διαμόρφωσε ένα σκληρό περιβάλλον σχετικισμού. Ο Αρχίλοχος, σαν καλλιτέχνης, δε βλέπει με καλό μάτι αυτό το σχετικισμό. Απαξιεί τη νοοτροπία της μάζας, παρ' όλο που δε φαίνεται να απέχει από τις συνήθειές της. Δίνει στα στοιχεία του υψηλή καλλιτεχνική αξία. Χρησιμοποιεί εικόνες καίριες, φυσικά σχήματα και απλούς τρόπους. Η στάση του απέναντι στην παράδοση είναι απόλυτα διακριτή, σε μορφολογικό και ιδεολογικό επίπεδο. Παρ' όλη την οργή που εκφράζει ο Αχιλλέας στο παραπάνω απόσπασμα της Ιλιάδος, δε θα μπορούσε να προχωρήσει πέρα από τη συγκυριακή δυσφορία του, για την παραβίαση των κανόνων με τούς οποίους παίζεται το παιχνίδι της εξουσίας. Δε θα μπορούσε να προβεί σε κριτική των κανόνων και του ίδιου του παιχνιδιού. Κατά κάποιον τρόπο, ο Αχιλλέας είναι πιό ανθρώπινος, έστω και με ένα συμβατικό τρόπο. Το εντυπωσιακό με τον Αρχίλοχο είναι πως ενώ διαθέτει μιά φωνή απόλυτα προσωπική, μεριμνά συνεχώς για την εγγραφή ηθικών αξιών και η έκφραση των συναισθημάτων του διατρέχεται από το μηδενισμό του σκληροπυρηνικού ηθικολόγου. Θα μπορούσε κάποιος να υποθέσει ένα είδος λυρικού στοχασμού που ξεκινά με τον Αρχίλοχο και φτάνει, μέσω του Νίτσε, στους μοντερνιστές διανοούμενους της ευρωπαϊκής αριστεράς. Ο Λυρισμός αυτός δεν είναι ο Λυρισμός της Σαπφούς. Το ποιητικό υποκείμενο είναι ο εαυτός του με διαφορετικό τρόπο. Η Σαπφώ μοιάζει να είναι προσωπική στην έκφρασή της επειδή δεν μπορεί να κάνει αλλιώς: η έκφραση των ερωτικών συναισθημάτων απαιτεί τον εραστή ολόκληρο και διακριτό. Σαν να λέμε, δεν υφίσταται μη προσωπική ερωτική ποίηση· αν και η ψυχολογία του ερωτικού μορφώματος δε συμφωνεί απόλυτα. Κατά κάποιο περίεργο τρόπο, ο Αρχίλοχος αναφαίνεται σαν υποκείμενο, στην προσπάθειά του να υπερασπίσει ορισμένες ηθικές προκείμενες. Δεν είναι ο φορμουλαϊκός κόσμος του Ομήρου που πρέπει να υπερασπίσει, αλλά ο ενδεχομενικός κόσμος μιάς δημοκρατίας αυτόνομων υποκειμένων. Η υποκειμενικότητα του Αρχίλοχου διαθέτει μιά εντυπωσιακά πολιτική διάσταση.

Αλλά ο Αρχίλοχος είναι ποιητής και μάλιστα ο πρώτος προσωπικός ποιητής της δυτικής Αρχαιότητας. Η πολιτική διάσταση του έργου του αφορά στη συνθήκη κοινωνικής παρεύρεσης· μόνο με αυτή τη διάσταση μπορεί να κοινοποιηθεί επιτυχώς. Ο ίαμβος χρειάζεται ένα σύνολο ηθικών προκειμένων, όπως ο έρωτας χρειάζεται το πάθος, για να στηρίξει το δημιουργικό υποκείμενο. Δεν έχει και τόση σημασία αν οι προκείμενες αυτές περιορίζονται σε έναν κυνισμό, που θεωρεί τη ζωή σαν ορισμένες κινήσεις που αν τις μάθεις, παίζεις το παιχνίδι μιά χαρά και εξασφαλίζεις την εσωτερική αυτονομία σου. Αν και, στο σημείο αυτό, βρισκόμαστε μπροστά στην ουσία της σχέσης ποίησης και πολιτικής, σημασία έχει η τακτική που επιτρέπει την παραμονή του υποκειμένου στο οντολογικό επίπεδο της ποίησης. Η τακτική αυτή είναι, για τον Αρχίλοχο, η μεταφορά· όχι η αναλογική μεταφορά, που χρειάζεται μιά πνευματοποιημένη φύση, αλλά η διαφορική τιμολόγηση του αντικειμένου, που χρειάζεται μιά κοινωνία και αρκετούς θεσμούς. Μιά λέξη φτάνει για να τινάξει στον αέρα τη θεσπισμένη κατωτερότητα των δούλων και να δημιουργήσει καίρια ποίηση.

Η μάχη με τα σπαράγματα του Αρχίλοχου κάθε άλλο παρά εύκολη ήταν. Νομίζω πως του προκάλεσα τουλάχιστον όσες απώλειες μου προκάλεσε. Δεν είναι λίγο να έρχεσαι "μία η άλλη" με τις προσδοκίες σου! Φυσικά, απέφυγα να πάρω αποφάσεις φιλολογικές. Αλλά τέτοιου είδους επιφυλάξεις συνιστούν ήδη μιά σειρά αποφάσεων. Τόλμησα να τις αναλάβω με την περίσκεψη του επώνυμου ερασιτέχνη. Όμως το μεγαλύτερο μέρος τους είχε χαρακτήρα ποιητικό. Πάντως, προσπάθησα, όσο μου επιτρέπει η εντιμότητά μου, να μην προσβάλλω τον κόπο ανθρώπων που δαπάνησαν και δαπανούν την ευφυΐα τους στο αυστηρό έργο της αποκατάστασης. Οι φιλόλογοι χτίζουν με υπευθυνότητα, οι ποιητές κατοικούν με ένα είδος καταναγκαστικής ανευθυνότητας! Η ποίηση είναι μιά παράτολμη τέχνη που πρέπει να βελτιώνει διαρκώς τα εργαλεία της.

*

Κοντεύει απόγευμα και η ζέστη είναι αφόρητη, αλλά από το λόφο της Άνω Σύρου, η Τήνος φαίνεται να δροσίζεται αμετανόητα. Κρατά στην αγκαλιά της φίλους και στα πέτρινα χείλη της μιά μεγάλη υπόσχεση ανέμου. Η ποίηση βρίσκεται ανάμεσά μας ή δεν ξέρει να μιλά. Ο Αρχίλοχος είναι ένας μοντέρνος ποιητής ή είναι για πάντα βουβός.


Δεν κλαίω τούς Μαγνησίους· 
οι Θάσιοι να δεις τι έχουν να πάθουν.
21 [Ed.21]
Ύστερα φάνηκε μπροστά μας το νησί: 
ασάλευτο σαν ράχη γαϊδουριού 
με κωνοφόρο τρίχωμα.
22 [Ed.21Α]
Τόπος κι αυτός. Πού είναι 
εκείνες οι εύφορες, εκείνες οι γλυκιές, 
οι λατρεμένες όχθες του Σίρη;
23 [Ed.22]
Στιχουργημένες ταλαιπωρίες ή ελεύθερες απολαύσεις; 
το ίδιο μου κάνει.
24 [Ed.23]
Τα κύματα δέχτηκαν πρόθυμα τον ψυχικό μας πλούτο. 
25 [Ed.24]
Στο τέλος θα με πουν και μισθοφόρο.
26 [Ed.25]
Αδιαφορώ για την αμύθητη περιουσία του Γύγη. 
Δεν έχω, ούτε είχα ποτέ ιδιαίτερες επιδιώξεις. 
Δε δυσανασχετώ με τα έργα των θεών. 
Δε θέλω εξουσία. 
Προτιμώ να βλέπω.
27 [Ed.26]
Ο ισχυρότερος τσοπάνης της Ασίας.
28 [Ed.27]
Άρχοντα Απόλλωνα, εξόντωσε τούς ένοχους 
με τα ονόματά τους. Ξέρεις εσύ.
29 [Ed.28]
Μοναδική στο είδος της η μεγάλη κόρη του Λυκάμβη.
30 [Ed.29]
Κρατούσε ένα τρυφερό κλαδί μυρτιάς 
κι ένα ωραίο τριαντάφυλλο. 
Τής άρεσε: χαμογελούσε. τα μαλλιά της 
έσταζαν νύχτα πίσω της.
31 [Ed.30]
Μοσχοβολούσαν τα μαλλιά της και τα στήθη. 
Μέχρι και γέρο μεταμόρφωναν σε ανυπόμονο εραστή.
32 [Ed.31]
...κι εσύ πολύ γριά για αρώματα, κυρά μου.
33 [Ed.32]
Ήρθε στο κέφι και κατέβαζε την μπίρα 
μονοκοπανιά σαν Θράκας. 
στο τέλος, ξεχύλισε σαν Φρύγας 
κι έπεσε ξερή σαν θηλυκό.
34 [Ed.33]
Μιά ανυπόφορη ευφράδεια περιφερόταν στο σπίτι.
35 [Ed.34]
Κατέφυγαν στον τοίχο: διέθετε σκιά.
36 [Ed.35]
Έσκυψαν το κεφάλι και ξέρασαν το θράσος τους.
37 [Ed.36]
Καθένας τις προσδοκίες του καρδιοχτυπάει.
38 [Ed.37]
Η χαίτη του: δέρμα καλοξυρισμένο μέχρι τούς ώμους.
39 [Ed.39]
Έχουμε στο κτήμα ένα βόδι ωραίο και δυνατό. 
Ξέρει καλά τη δουλειά του· δεν την εκτιμά.
40 [Ed.40]
Τέτοιος φράχτης έτρεχε γύρω στην αυλή μας.
41 [Ed.41]
Δωρεάν εξυπηρέτηση; και βέβαια όχι.
42 [Ed.42]
Ξέρω μίαν άλλη θεραπεία γι' αυτό το πρήξιμο.
43 [Ed.43]
Μεταίωροι ανάμεσα στο κύμα και στον άνεμο.
44 [Ed.44]
Λυπήσου με· σου προσκομίζω το συνέταιρο έρωτά μου.
45 [Ed.45]
Καμακιστής καλός, κυβερνήτης σοφός.
46 [Ed.46]
Κλέφτη, της πόλης αγρίμι, της νύχτας διακορευτή.
47 [Ed.47]
Σπάσανε τα νεύρα της ψωλής μου.
48 [Ed.48]
Αιμοβόρο παραστράτημα του Άρη.
49 [Ed.48Α]
Η ανεργία ταιριάζει απόλυτα στους γέρους, 
ιδίως όταν είναι λιτοδίαιτοι. 
Αν πάσχουν κι από άνοια, 
τόσο το καλύτερο γι' αυτούς. 
θα διεκδικούν παλαβομάρες, 
πράγμα που ταιριάζει απόλυτα στους γέρους.
50 [We. 60]
Χαρά σ' εκείνον που έχει 
τέτοια παιδιά!
51 [Δα. 24]
         Κι εγώ της αντιγύρισα: 
Μη σε φοβίζει η γλώσσα των ανθρώπων. 
Η υπόληψη είναι λέξη νυχτερινή. 
Σκέψου για μένα κάτι φωτεινότερο. 
Τέλειωσα μήπως, δείλιασα ποτέ ή ακούγομαι άλλος; 
Διατηρώ ακόμη τη δύναμη ν' αναγνωρίζω 
μίαν αγάπη στην αγάπη κι ένα μυρμήγκι στο μίσος. 
θα φροντίσω σχετικά. 
Εξ' άλλου, αυτή η επιστροφή σου παραήταν αιχμηρή 
για μία πόλη που δε γνώρισε ποτέ κατακτητές. 
Επέβαλες ομόφωνα την τυραννία των μιμητών σου· 
κυβέρνα τώρα την ακατάσχετη ρητορική των επιθυμιών τους.
52 [Δα. 26, 26Α, 26Β]
δε μοιραζόμαστε όλοι το ίδιο ανθρώπινο· 
καθένας τις προσδοκίες του καρδιοχτυπάει: 
ψωλή ο Μελήσανδρος, παπάρια ο Φαλάγγιος ο βουκόλος. 
Εδώ δε χρειάζεται μάντης. Φτάνω εγώ. Ο Δίας, 
των Ολυμπίων πατέρας, αξιώθηκε έναν άντρα 
ενάρετο ανάμεσα στους άντρες, γεγονός 
που δεν ενοχλεί ούτε καν τον Ευρύμαντα. 
Καθένας τις προσδοκίες του καρδιοχτυπάει: 
κάτι φυτρώνει ανάμεσα στα σκέλια.
53 [Δα. 43]
Κουρούνα που φτερουγίζει οργασμό.
54 [Δα. 25]
Πέρασες, βέβαια, θάλασσα μεγάλη με μικρό 
καράβι για να φτάσεις ως εδώ, από τη Γόρτυνα. 
Τιμή σου και καμάρι μου. 
το εμπόρευμα να 'ναι καλά. 
Τελικά υπάρχει τρόπος. 
θα πρέπει να προσθέσω πως αν το κύμα 
παρακρατούσε την αξία της λαμπρής νεότητάς σου 
- και λογχοφόροι να ήταν, το ίδιο κάνει - 
δε θα μπορούσα εύκολα να σε αντικαταστήσω. 
Αλλά ο θεός διέσωσε το ισοζύγιό σου. 
Όσο σκοτάδι δάνεισα στην αναμονή, 
τόσο φως μου μέτρησε η άφιξή σου.
55 [Ed.50]
Συμμεριστείτε με πολίτες της απόγνωσης.
56 [Ed.51]
Ξέχνα την Πάρο και τα σύκα της 
και την αρμύρα που λένε ζωή.
57 [Ed.52]
Μιά Ελλάδα αθλιότητα μαζεύτηκε στη Θάσο.
58 [Ed.53]
Ούτε του Τάνταλου η πέτρα να μην ανατείλει 
πάνω απ' αυτό το νησί.
59 [Ed.54]
Κοίτα, Γλαύκε· ξαφνικά, 
η θάλασσα έχασε τη βαθιά της ψυχραιμία. 
Ξεστομίζει άγρια κύματα κι εκείνο το σύννεφο, 
πάνω από τις Γυρεές, απειλεί χειμώνα. 
Απελπιστικός επισκέπτης το απροσδόκητο.
60 [Ed.55]
Σχετικά με την ενθάρρυνση των νέων: 
κάπου ανάμεσα στους θεούς βρίσκεται η νίκη.
61 [Ed.56]
Άφησε τούς θεούς να κάνουν τη δουλειά τους. 
Κάποιοι θα πέσουμε και πάνω που θ' αρχίσουμε 
να συνηθίζουμε χώμα, θα μας σηκώσουν. 
Άλλοι θα προσέξουμε που πατάμε 
και θα βρεθούμε να παλεύουμε 
για λίγη σκόνη με την πείνα και την τρέλα.
62 [Ed.57]
Τού Γλαύκου τα χτενίσματα τραγούδα.
63 [Ed.58]
Είναι τεράστιος. Στέκεται με τα πόδια ανοιχτά, 
όλο προσποίηση, μπούκλες και περίεργα ξυρίσματα. 
Πολεμιστής να σου πετύχει! 
για μένα ο άντρας πρέπει να είναι συμπαγής: 
να ξέρει που πατάει, να ξέρει τι αγαπάει. 
Κι ας είναι κοντός, ας είναι τα πόδια του στραβά· έχει έρμα.
64 [Ed.59]
Πέσαμε πάνω τους και τούς λιανίσαμε: 
χίλιοι άντρες ολομόναχοι 
ενάντια σε επτά ολόκληρα κουφάρια.
65 [Ed.60]
Τί θέλει πάλι η δυστυχία και μάζεψε τόσο στρατό, Ερξίη;
66 [Ed.61]
Τούς περισσότερους, ελπίζω, 
θα τούς φουρνίσει στο καμίνι του ο ήλιος του καλοκαιριού.
67 [Ed.62]
δεν πάει στο διάβολο· για όλους ίδιος είναι ο Άρης.
68 [Ed.63]
Κανείς δεν κέρδισε από το θάνατό του. 
δεν έγινε ούτε πιο γνωστός, ούτε πιο σεβαστός στους άλλους. 
Κατά πάσα πιθανότητα, η εκτίμηση των ζωντανών 
σχετίζεται με τη ζωή. 
Όταν πεθάνεις, το κακό είναι πως λείπεις· για πάντα.
69 [Ed.64]
δεν είναι καλό να εξαπατάς τούς νεκρούς.
70 [Ed.65]
Ένα πράγμα ξέρω καλά: να επιστρέφω ανοιχτές 
τις πληγές που μου ανοίγουν.
71 [Ed.66]
Καρδιά μου, αμήχανη καρδιά, πώς μπερδεύτηκες έτσι; 
Περίπλοκη υπόθεση η δυστυχία. Συγκροτήσου. 
Αποφάσισε την αιχμή σου, ισχυρίσου την ορμή σου, 
τρέξε την ετοιμότητά σου, στάσου την αντοχή σου. 
Όταν νικάς, μην ανοίγεσαι πολύ στην ικανοποίηση. 
Όταν νικιέσαι, μην κλείνεσαι τελείως στην απελπισία. 
Συγκρατημένα. Συγκροτημένα. 
Δυό τρεις κινήσεις είναι η ζωή. Μάθε τις επιτέλους.
72 [Ed.67]
σε αυτοαπαγχόνισαν οι φίλοι.
73 [Ed.68]
Δίψασα τη μάχη σου.
74 [Ed.69]
Λαοφιλής νομοθετεί, Λαοφιλής εκτελεί. 
Λαοφιλής δικάζει, ό,τι πει ο Λαοφιλής.
75 [Ed.70]
Οι διαθέσεις των ανθρώπων, Γλαύκε, γιε του Λεπτίνη, 
πηγαίνουν όπου τις πηγαίνει ο Δίας. 
Όσο για τις σκέψεις τους εξαρτάται τί θα συναντήσουν στο δρόμο.
76 [Ed.71]
να μπορούσα να θίξω το χέρι της Νεοβούλης.
77 [Ed.72]
Έρχομαι· σάρκα εμπόλεμη: 
κοιλιά καταπάνω σε κοιλιά, 
μπούτια σε μπούτια ενάντια.
78 [Ed.73]
Έχασα τον έλεγχο· όμως αν δεν κάνω λάθος, 
δε γλίστρησα μόνος σ' αυτή την εκτροπή.
79 [Ed.74]
Τί ν' αποκλείσεις, τί να δεχτείς, σε τί να ορκιστείς, 
αφού ο Δίας ισχυρίστηκε σκοτάδι, μέρα μεσημέρι; 
Φοβήθηκαν οι άνθρωποι, μπερδεύτηκαν. 
δεν μπορείς να βγάζεις νύχτα από έναν ήλιο που μεσουρανεί. 
Μη σάς φανεί παράξενο, λοιπόν, αν δείτε 
δελφίνια να γυρίζουν στα βουνά 
κι αγρίμια να βοσκάνε τρικυμία.
80 [Δα. 90]
Τόσοι θάνατοι· κι ακόμη ελπίζω, ελπίζω 
πως ο στρατός θα ξεφωνίσει την αθλιότητά του.
Κοιμήσου εσύ σαν Αρκαδικό γαϊδούρι. 
για την πόλη έχουν φροντίσει όσοι την έθρεψαν με άντρες. 
Κοίτα να βρεις μίαν αγκαλιά. 
Άφησε τον όχλο να συνωστίζεται. 
σου έρχεται: έρωτας εραστής της Αφροδίτης.
81 [Ed.75]
Άρχοντα Ήφαιστε, βοήθησέ με τον αβοήθητο, 
συμπάθησέ με τον ταπεινό, δώσε μου τα...συνηθισμένα.
82 [Ed.76]
Λεσβιακό εμβατήριο βαράω με τον αυλό.
83 [Ed.77]
Όταν ξεσπάει μέσα μου η μπόρα του κρασιού, 
ξέρω να εισβάλλω πρώτος στο χορό του κύριου Διονύσου.
84 [Ed.78]
Ήπιες ατέλειωτες ποσότητες και μάλιστα σκέτο. 
στο τέλος μέθυσες. 
δε ρώτησες για το λογαριασμό, 
ούτε αν σε κάλεσε κανείς. 
Απλά, ήρθες και κόλλησες, 
παρέα με το αίσχος του μυαλού και της κοιλιάς σου.
85 [We.124α]
Μυκονιάτικη κατάντια.
86 [We. 96]
Γλαύκε, τί έπαθες; 
Ποιός θεός έτρεψε τη σκέψη σου σε μνήμη; 
Πώς τόλμησες τόσα αιχμηρά 
γι' αυτή τη γη, μπροστά μου;
87 [We. 94]
τη μέρα εκείνη, η Αθηνά, παιδί του κεραυνοβόλου Δία, 
άλλους λυπήθηκε στη μάχη, άλλους βοήθησε, 
άλλοι μοιράστηκαν τη γη. 
Άσπλαχνες οι βουλές των Ολυμπίων.
88 [We. 113]
Αρχηγός με τόση πείρα και χυμάς 
στα τυφλά; Πολύ κουνιέσαι, πουλί μου. 
Πάθε τώρα και μάθε.
89 [Δα. 60]
Σ' αυτή την ώρα ανήκουμε όλοι και καθένας. 

Μιά επικράτεια φωτιάς η σοδειά των καραβιών
κι αγκάθι κατάκαρδο η θέα των εχθρών. 
Σβήνει ο καρπός του ζωντανού κάτω απ' τον ήλιο 
κι όμως θάρρος δε λείπει απ' αυτούς που αδημονούν 
τον αιμοβόρο κορεσμό τους καταπάνω στους Ναξίους. 
Τί θα κερδίσουν; Ένα τραύμα για πατρίδα, 
εκεί που θα 'πρεπε να σφύζουν γη σαν άντρες; 
αν μπορούσαν οι λαοί να μοιραστούν την ίδια συγκατάβαση, 
δε θα έσερναν καθένας την ανάπηρη γενιά του, 
δε θα κούτσαιναν καθένας την πληγή του. 
Πώς να μην πνίγεται η ψυχή μου ασφυκτικά βαθιά της; 
Οι νεκροί είναι πάντα νεκροί. 
δεν έχει νόημα όλο αυτό το μακελειό. 

Εσείς στη Θάσο και στην Τορώνη 
κι οι άλλοι, μόνιμοι κάτοικοι των καραβιών σας, 
από την Πάρο ή όχι, εχθροί και φίλοι, ακούστε με: 
θάρρος άδικα σπαταλημένο τρέφει τη φωτιά που μας πολιορκεί 
κι η ρημαγμένη γη δουλειά φονιάδων είναι. 

Ερξία, πήγαινε γρήγορα και πες τους να ελιχθούν διέξοδο. 
δε χρειάζεται να περιμένουν την κατάλληλη στιγμή. 
Τίποτε καταλληλότερο από τη ζωή, 
για όλους και καθέναν.
90 [Δα. 71]
Καράβια γρήγορα σε θάλασσα βαθιά συγκλονισμένη. 
τα πανιά μαζεμένα, τα κατάρτια βγαλμένα. 
Πάρε από δίπλα τον καιρό. 
Σώσε τους, να σε θυμούνται. 
Διώξε το φόβο, μην τον αφήσεις να εμπλακεί. 
Βουνό το κύμα απάτητο, όμως εσύ 
έχεις φροντίσει για το δρόμο.
91 [Ed.79, 80, 81, 82]
Λοιπόν, Χαρίλαε Ερασμονίδη, επειδή είσαι καλός φίλος, 
θα σου λέω κουταμάρες κι εσύ θα γελάς.
να συναναστρέφεσαι φονιάδες, αλλά να μην ανοίγεις κουβέντες μαζί τους.
Ορισμένοι πολίτες προτιμούν τα μετόπισθεν, οι περισσότεροι όμως...
θα υψώσω τα χέρια προς τη γη, θα προσευχηθώ χώμα.
92 [Ed.83]
Έπιναν από το πρωί, μέχρι αργά την ώρα της κρεπάλης.


Έπεσα ο δύστυχος κι έμεινα στον...πόθο. 
Με έκαναν κόσκινο οι θεοί με τις χειρότερες οδύνες 
που διαθέτει το οπλοστάσιό τους.
94[Ed.85]
Έβρεξε πόθο, φίλε μου κι έβαλα ζάλη από παντού.
95[Ed.86]
Κυκλοφορεί ένας μύθος, σύμφωνα με τον οποίο 
η αλεπού κι ο αετός έπιασαν φιλίες.
96[Ed.38]
Τούς τρόμους του έφερε να φάνε τα παιδιά του.
97[Δα. 98]
Έφερε στα παιδιά του 
πρόστυχη τροφή. 
Όρμησαν τα γυμνά μικρά 
με το θράσος της απρόσιτης φωλιάς τους, 
όταν είδαν τι επιφυλάσσει ο βράχος στη γη. 
Χόρτασαν· κούρνιασαν.
98[We. 180]
Κι έγινε η σπίθα πυρκαγιά του.
99[We. 181/Δα. 104]
Έβλεπε το κακό να φουντώνει 
κι απορούσε, αδυνατούσε μία κάποια λύση. 
Ξαφνικά, έρχεται η σκέψη των ορφανών 
να κατακλύσει την καρδιά του. 
Χτυπάει, σκίζει, ανοίγει τον αέρα 
με γρήγορα φτερά να τ' αγκαλιάσει 
ελπίζει, ελπίζει.
100[Ed.87]
"Βλέπεις εκείνο το βράχο; 
Είναι ψηλός, είναι απότομος, είναι ακαριαίος: 
η αιχμηρότερη ανάπαυλα στον πόλεμό σου. 

Ή να ταΐσει χώμα η ατυχία τη φωλιά μου, 
ή να κλωσήσει γρήγορα φτερά η τύχη στη δική σου. 
Ας είναι καθένας ό,τι κατοικεί. 
Δεν υπάρχει τίποτε να μοιραστούν 
τα παιδιά της γης και τα παιδιά του ουρανού".
101[Ed.88]
"Δία, πατέρα Δία, εσύ ισχύεις στον ουρανό, 
εσύ διαπιστώνεις το αίσχος και την τάξη 
στις πράξεις των ανθρώπων, 
εσύ επιμελείσαι την παράβαση και την τιμωρία στα ζώα".
102[Ed.89]
Ξεφωνιζόπουλε, θα σου αναφέρω ένα μύθο 
που περιφέρεται σαν βουλωμένο γράμμα. 
Ο πίθηκος διαχώρισε τη θέση του από τα ζώα 
και γύριζε στις ερημιές, να πάρουν λίγο αέρα τα μυαλά του. 
Συνάντησε λοιπόν μία σκόπιμη αλεπού 
με τα μυαλά επαρκώς αερισμένα.
103[Ed.107]
Πέρασε άρχοντα.
104[Ed.90]
Σε μία παγίδα ελπίζεις.
105[Ed.91]
"με τέτοιο κώλο, πίθηκε;"
106[Ed.92]
Κανείς δεν πρόκειται να με ζημιώσει με το αζημίωτο.
107[Ed.93]
με το ένα χέρι σκευωρούσε νερό 
και με το άλλο θέσπιζε φωτιά: θηλυκό.
108[Ed.94]
Πατέρα Λυκάμβη, τί λόγια ήταν αυτά; 
Έχασες λοιπόν τον έλεγχό σου; 
Καλά τα πήγες μέχρι τώρα. 
Πώς βρέθηκες να τριγυρίζεις 
στα γέλια των πολιτών;
109[Ed.94Α]
Παρταόλας.
110[Ed.95]
Ποιός θεός; Ποιός θυμός; και για ποιόν; και γιατί;
111[Ed.96]
Όρκο μεγάλο αθέτησες: ψωμί κι αλάτι.
112[Ed.97]
Έσταζα σαν γαϊδούρι χορτασμένο απ' την Πριήνη.
113[Ed.97Α]
να τρέχει από κύμα σε κύμα και να μη φτάνει. 
Κι αν φτάσει, γυμνό να τον καλωσορίσουν οι Θράκες στη Σαλμυδησσό, 
με κείνες τις μεγάλες φούντες στα ξυρισμένα τους κεφάλια 
- ξέρει αυτός. να μην ξέρει που να βάλει 
τις συμφορές του και για να φάει, 
να ζυμώνει τη σκλαβιά του. Παγωμένο να τον βρουν: 
αποικία φυκιών, θανατηφόρα μονομαχία δοντιών. 
σαν το σκυλί να τρέμει, ξερασμένος 
από το κύμα στην πιο άγρια ακτή και να ξερνάει κύμα. 
Αυτά ζητώ να πάθει ο πρώην φίλος μου και τώρα επίορκός μου.
114[Ed.97Β]
Φουσκώνει ο μανδύας σου την ιστορία 
των συναναστροφών σου, άθλιο θηλυκό. 
Ο σκαπανέας Ιππώνακτας την ξέρει απ' έξω κι ανακατωτά. 
το ίδιο κι ο Αρίφαντος. Τί τύχη! 
δεν έπιασε τον κλέφτη να βρωμολογάει κλοπή. την ώρα 
που προσπαθούσε ν' αποκρούσει τον κανατά Αισχυλίδη, 
σε απάλλαξε ο Ιππώνακτας από την παρθενιά σου 
και τέρμα οι κουβέντες.
115[Ed.98]
να πάρω κατοικίδια συμφορά;
116[Ed.98Α]
Η ζωή με τραγούδια εξημερώνεται.
117[Ed.99]
Πατέρα Δία, εγώ δεν κέρασα γάμο.
118[Ed.100]
δεν ανθίζεις όπως πρώτα· χειμώνιασε κατάσαρκά σου.
119[Ed.101]
Πόσα χέλια τυφλά βρήκαν το δρόμο τους στο βυθό σου!
120[Ed. 102]
σαν το θαλασσοπούλι 
που καμαρώνει το πέτρινο μπαλκόνι του 
με ακατάσχετες φτερούγες.
121[Ed.103]
Αρπάχτηκε από την καρδιά μου, 
μάζεψε ό,τι τρυφερότερο βρήκε σ' αυτό το στήθος 
και χάθηκε σαν κλέφτης, μέσα στη νύχτα των ματιών μου. 
Έρωτας ήταν.
122[Ed.104]
Μαζεύτηκαν όλοι για την απονομή· και ο Βατουσιάδης...
123[Ed.104Α]
το γένος Μαντικίδη.
124[Ed.104Β]
Απ' τούς θεούς, μόνον ο Δίας μαντεύει σωστά το μέλλον... 
που πρόκειται να φέρει.
125[Ed.105]
Κι αν δεν πέρασαν φίλοι από τα νύχια σου!
126[Ed.106]
Πέρδικα λουφαγμένη.
127[Ed. 108]
Ναι, σου λέω, μα το βλαστό της παπαρούνας!
128[Ed.109]
να βγάλεις την κακιά ποινή!
129[Ed.110]
Μη σου τύχει αετός με μαύρη ουρά 
κι άντρας με τριχωτά κωλομέρια!
130[Ed.111]
Μακριά από μένα κι από φίλο.
131[Ed.112]
Δε συμπέραιναν ποτέ ό,τι σκέφτονταν.
132[Ed.113]
Έφεξε Άνοιξη, Φησίνε.
133[Ed.114 (1)]
Από πενήντα ναυαγούς, 
μόνο τον Κοίρανο δεν τάισε βυθό ο Ποσειδώνας. 
Μετά από τέτοια στεγνή μεταχείριση, 
καβάλησε το δελφίνι για τη Σίκυνθο.
134[Ed.114 (2)]
Όσοι πολέμησαν στην εκστρατεία των Εξακεστομαλκιδών, 
υπήρξαν μάρτυρες μιάς τολμηρής εξάπλωσης: 
σαν αλλεργία σε συγκαμένο δέρμα. 
Ιδίως ο γιός του Πεισίστρατου, 
οδήγησε ενάντια στη Θάσο στίφη 
αδίστακτων λυρητών και αυλητών. 
Όσο για το καθαρό χρυσάφι που χάρισαν στους Θράκες, 
ήταν σκληρό και μύριζε χώμα.
135[Ed.114 (3)]
Η τύχη ανέτειλε στον ουρανό τους 
κι ώσπου να πιάσουνε δουλειά οι ακοντιστές μας, 
είχε ήδη αποφασίσει μεσημέρι. 
Μόνο οι κραυγές μας πρόλαβαν ν' αντισταθούν· 
χόρτασε ψοφίμι ο Άδης.
136[Ed.114 (4)]
Τελικά, εμείς πανηγυρίσαμε τη νίκη. 
Λίγο δεν είναι να έρχεσαι "μία η άλλη" με τις προσδοκίες σου. 
Κρατήσατε τη γη που γλίστρησα στον Ποσειδώνα. 
Χωρίς αυτόν, όχι ναός, ούτε βραχότοπος δε θα 'ταν. 
Τί να μοιραστούν μαζί μας οι θεοί;
137[Ed.114 (5)]
τον ίδιο τον Άρη να έβλεπες μπροστά σου, Γλαύκε, 
δε θα παραληρούσες άτακτη φυγή. 
Γιατί, όπως αποδείχτηκε, δεν είσαι από εκείνους 
που προστατεύουν την πατρίδα τους μόνο σε καιρό ειρήνης 
κι ανδραγαθούν μόνο σε κατάσταση έκτακτης οινοποσίας. 
Πολέμαρχο πετσόκοψες. Ολόκληρος στρατός 
τρόμαξε να ξεφύγει από το βρόγχο του θυμού σου.
138[Ed.114 (6)]
με τί αγκαλιά θα με υποδεχτείς; 
Ίδια θα βάλω τα σύκα με τ' απίδια;
139[Ed.114 (7)]
Σπατάλησες χίλιους άντρες για να κερδίσεις έναν.
140[Ed.114 (8)]
Γάμο ξεκίνησα, μπουρδέλο άνοιξα μαζί σου. 
Έγινα η πιο διάσημη νταντά 
στη συντεχνία των παράνομων μαμών σου.
141[Ed.114 (9)]
Εγώ φύτευα κι εσύ θέριζες, μωρό μου, 
σ' αυτόν τον εύκρατο γάμο.
142[Ed.114 (10)]
Μύριζες μπαγιάτικο εραστή και σε αέρισα 
εφτά ολόκληρα χρόνια με την αφοσίωσή μου. 
Ύστερα ζωντάνεψες· άρχισες να έχεις άποψη. 
Έλειψα κι έκανες το σπίτι μπουρδέλο. 
Τώρα ντύνεσαι τον παλιό σου εαυτό 
και χάνεσαι, όταν νυχτώνει συνουσία.
143[Ed.114 (11)]
Ποιός άντρας θα σε πάρει; 
Βρες κανένα βάτραχο από τη Σέριφο 
κι όταν χορτάσεις δίψα, γαμήσου· 
κι αν δε χορτάσεις, άντε γαμήσου!
144[We. 188]
δεν ανθίζεις όπως πρώτα· χειμώνιασε κατάσαρκά σου. 
με χαρακιές ξεσπάνε τα γεράματα 
στο πρόσωπο που επικρατούσε απόλυτη επιθυμία. 
Τώρα, όλο και πιο συχνά, συννεφιάζει απουσία. 
σε λίγο θα χιονίσει· για πάντα.
145[Ed.114 (12)]
μα, διαθέτεις ακόμη κατοίκους, Ακραιφία;
146[Ed.114 (13)]
Μόλις εγκαταστάθηκαν στην ενδοχώρα της δυστυχίας, 
πούλησαν τα ζώα τους για ν' αγοράσουν κριθάρι. 
Εγώ έβγαλα το δερμάτινο χερούλι απ' την ασπίδα, 
το ξύρισα κι έσπειρα τον πανικό 
στις γερασμένες μυρμηγκιές της γυναίκας μου. 
δε σκόπευα ν' αγκαλιάζω καραβίδα.
147[Ed.114 (14)]
Καθώς ξερνούσαν πάνω μας τα δόρατά τους, ο αρχηγός 
ερέθιζε το θράσος τους, φτύνοντας προσβολές και κομπασμούς· 
όμως η Αθηνά γονάτισε την προστυχιά τους, 
σημαίνοντας την αντεπίθεσή μας. 
δεν ήταν οι Αιολείς, λοιπόν, που έχτιζαν στην άμμο, 
αλλά οι Ίωνες. Συντρίφτηκε ο πύργος 
που είχαν ιδρώσει οι Κάρες πέτρα-πέτρα. 
Εμείς χορέψαμε, άγνωστοι πολεμιστές πιασμένοι χέρι-χέρι, 
στο νικηφόρο σύνθημα Λεσβίων φορμιγκτών. 
Ο Δίας άστραψε πάνω την Ολύμπια χαρά του, 
κι εκείνοι απέμειναν ό,τι δε θα κατείχαν πια: 
κατάκοποι, απρόσμενα ακυρωμένοι, αναγκασμένοι 
σε μίαν αγρύπνια που απορούσε λίγο φως.
148[Ed.115]
Πάλεψε σαν έφηβος εκείνη την απόκρυμνη πορεία.
149[Ed.116]
με χαρακιές ξεσπάνε τα γεράματα.
150[Ed.117]
Πολιτεία.
151[Ed.118]
Πολλά γνωρίζει η αλεπού, ένα ο σκαντζόχοιρος και καλό.
152[We. 196α/Δα. 170]
"Φύγε καλύτερα. Η ελευθερία τολμάει μόνο όσα τολμάς" 
μου έλεγε. "Όμως αν η καρδιά σου επείγεται μίαν εύκολη νίκη, 
κάποια σφαδάζει γάμο: ευάλωτη παρθένα, εκτεθειμένη 
σε τέλεια εμφάνιση· συνθηκολόγησέ την. 
Κι εγώ της απαντούσα: "Κόρη της Αμφιμέδουσας 
(Τί γυναίκα κι αυτή· 
χάρες που βλέπει η γη κατάτυφλά της!) 
στο δρόμο για τον έρωτα, δεν είναι λίγες οι απολαύσεις. 
Όλο και κάποιος θ' αρκεστεί στο παραλίγο. 
Η νύχτα έρχεται βαθιά της με σκοτεινές αποφάσεις. 
Έχουμε καιρό: εσύ, εγώ κι ένας θεός συμφωνημένος. 
Έστω, θα κάνω ό,τι μου πεις. Τόσο σε θέλω. 
Άσε τη στέγη να επινοεί ξαφνικές φυγές 
και την πόρτα να λαχανιάζει αργοπορημένα χτυπήματα. 
Πάντα υπάρχει κάποιος κάμπος ανθισμένος. 
Κατάλαβέ με, μωρό μου. 
Όσο για τη Νεοβούλη, ανήκει στην παρακμή της. 
Μάδησε η παρθενιά της, μαράθηκε η γλύκα της. 
Ακόρεστο θηλυκό: φύτρωσε απότομα 
και δε χόρταινε ν' ανθίζει. 
Παράτα την! 
δεν πρόκειται 
να παντρευτώ τ' ανέκδοτα των φίλων μου. 
Εσένα θέλω: γυναίκα λεία στον τρόπο της. 
Η άλλη μπορεί να κατεργάζεται αφοσίωση 
στα πλήθη των χειριστών της. 
Έλα λοιπόν, πριν καταντήσει το πάθος μου τυφλή αποβολή." 
την ώρα που ο μανδύας μου τη βύθιζε σε κείνο 
το πανδαιμόνιο των ανθισμένων λουλουδιών, 
ο τρυφερός λαιμός της σπαρταρούσε σαν τρομαγμένο ελάφι 
στην επικίνδυνη αγκαλιά μου. Άγγιξα τα στήθη της. 
Λίγο πιο κάτω, θρόιζε μία ήβη ανεξερεύνητη. 
Προχώρησα με χάδια μουδιασμένα και ξαφνικά, 
ξέσπασα ολόλευκος σε ξέφωτο ξανθό.
153[We. 166]
Πάρος λατρεμένη.
154[We. 152]
Γυναίκα ξεσκίζων.
 
 

[Επόμενο] [Προηγούμενο] [Περιεχόμενα] [Σημειώσεις]

Μικρός Απόπλους
http://www.mikrosapoplous.gr/
Ιούνιος 2001


